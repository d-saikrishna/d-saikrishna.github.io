# యాజ్ఞవల్క్య మహర్షి కొత్త శిష్యుడు  
<div style="text-align: center"><img src="yagnavalkya/sage-teaching.webp" width="50%" alt="Yagnavalkya teaching"/></div>

యాజ్ఞవల్క్య మహర్షి గంగా నది తీరాన, మంచుకొండల మధ్య ఉన్న తన ఆశ్రమం లో వేద మంత్రాలను రావి చెట్టు కింద కూర్చున్న శిష్యులకు బోధిస్తున్నారు. ఆరోజు వాజసనేయ సంహిత లోని చివరి అధ్యాయాన్ని **"ఈశావాస్యం ఇదం సర్వం"** అనే మంత్రం తో మొదలుపెట్టారు. ఈ మంత్రం తో నే ఈషా వాస్య ఉపనిషత్తు ప్రారంభమవుతుంది. ఈ మంత్రం యొక్క అర్ధం చెప్పారు గురువుగారు

"ప్రపంచమంతా నిండి ఉన్నది ఈశ్వరుడే. దేవుడే ప్రతి వస్తువు లోను, ప్రాణం లోను ఉండి  ఒక పద్ధతి ప్రకారం నడిపిస్తున్నారు. ప్రపంచం కదిలేది ఈశ్వరుడి ఆజ్ఞ తోనే. ఇలా అన్ని వస్తువుల్లో, ప్రాణులలో కొలువైన పరమాత్మ ను తెలుసుకోవడం తోనే మోక్షం లభిస్తుంది" అంటూ యాజ్ఞవల్క్య మహర్షి పాఠం ముగించారు.

కణ్వ మహర్షి, మధ్యందిన మహర్షి మొదటి వరుస లో కూర్చుని వారి సందేహాలను గురువు గారి ముందు పెడుతున్నారు. కణ్వ మహర్షి పరమాత్మ ను ఎలా తెల్సుకోవాలి అని అడిగాడు.

గురువు గారు సమాధానం చెప్పే లోపు "ఈ ప్రశ్న కు సమాధానం నేను ప్రయత్నించొచ్చా గురువు గారు?" అని వెనుక వరుస నుంచి వినపడింది. ఇతడు ఆశ్రమానికి కొత్త. శరణార్థుడై ఈమధ్యనే భారత దేశానికి వచ్చాడు. గురువు గారు అతడికి సమాధానం చెప్పడానికి అనుమతి ఇచ్చారు.

"గురువు గారు! మీరు అన్నట్టే ఈ ప్రపంచమంతా, ప్రతి వస్తువు లోను, ప్రాణి లోను ఈశ్వరుడే ఉన్నాడు. ఈశ్వరుడు అంటే ఒక మనిషి కాదు. నా దృష్టిలో ఈశ్వరుడు అంటే ప్రక్రుతి. ఈశ్వరుడి ఆజ్ఞ అంటే ప్రక్రుతి నియమాలు. ఆ ప్రక్రుతి నియమాలు తెలుసుకోవడం అంటే పరమాత్మ ను తెలుసుకోవడమే, మోక్షం పొందడమే."

"ప్రక్రుతి నియమాలు అంటే?" అని మధ్యందిన మహర్షి అడిగాడు. గురువు గారి అనుమతి తో ఆ కొత్త శిష్యుడు దానికి జవాబు చెప్పాడు. 

"ఇప్పుడు మన ఆశ్రమం పక్కన గంగా నది ఉంది. ఈ నది ఒక నియమం ప్రకారం పారుతుంది. వర్షాకాలం లో వరద ఎక్కువవుతుంది. ఎండాకాలం లో నీటిమట్టం తక్కువ అయిపోతుంది. ఇలా ప్రక్రుతి లో ప్రతి విషయం ఒక నియమం ప్రకారం నడుస్తుంది. ఆ నియమం సర్వాంతర్యామి; ఆ నియమం పక్షపాతం లేనిది;  ఆ నియమం సర్వశక్తివంతమైనది. ఆ నియమమే  ఈశ్వరుడి ఆజ్ఞ" అన్నాడు.

"ఎలాంటి తపస్సు చేస్తే ఈ నియమాలు తెలుసుకోవచ్చు?" అని కణ్వ మహర్షి అడిగాడు.

**"నేతి నేతి"** అన్నారు యాజ్ఞవల్క్యులు.

గురువు కొత్త పాఠం చెప్తున్నారు అనే ఉత్సాహం తొ వెనుక వరుస నుంచి ముందుకి దూకాడు ఆ కొత్త శిష్యుడు. కణ్వ మహర్షి, మధ్యందిన మహర్షి మధ్య ఇరుక్కుని కూర్చున్నాడు. "నేతి నేతి అంటే ఏంటి గురువు గారు?" అని అడిగాడు.

గురువు గారు కొనసాగిస్తూ, "నేతి అంటే 'ఇది కాదు'; ప్రపంచం ఇలా నడుస్తుంది అని, పరమాత్మ అంటే ఇది అని, మనుష్యులందరికి చాలా అపోహలు ఉంటాయి. ఉదాహరణ కి ఈ రావి చెట్టు ఆకుల వలన అన్ని అనారోగ్యాలు నయమవుతాయి అని చాలా మంది నమ్ముతారు. మనం నమ్మిందే నిజం అనుకుంటే, విచారణ అంతమవుతుంది. సత్యాన్ని, పరమాత్మ ను ఎప్పుడు తెలుసుకోలేము. మన అభిప్రాయాలను పక్కన పెట్టి సత్యాన్ని విచారించడమే తపస్సు. మనలోని ఈ అపోహలను గుర్తించి - ఇది సత్యం కాదు - ఇది పరమాత్మ కాదు - నేతి నేతి - అని చెప్పగలగాలి. " అని అన్నారు. 

శిష్యులందరు అర్ధం అయ్యి అవ్వనట్టు అయోమయం గా మొహాలు చూసుకుంటున్నారు. "సత్యాన్ని ఎలా విచారంచాలి గురువు గారు?" అని అడిగారు ఏక కంఠం తొ.

"అది మీరే తెలుసుకోండి. **వేదం అంటేనే తెలుసుకోవడం**. మొదట మీ అభిప్రాయాల మీద రాగానురాగాలు తగ్గించుకుని వాటిని విచారించి నేతి నేతి అనడం నేర్చుకోండి" అంటూ ఆసనం మీద నుంచి లేచి సంధ్యావందనం చెయ్యడానికి వెళ్లిపోయారు యాజ్ఞవల్క్య మహర్షి. మిగతా శిష్యులు కూడా తమ తమ పనులకు విశ్రమించారు. 

ఇంకా మధ్య ఇరుక్కుని కూర్చున్న శిష్యుడిని చూసి "ఇంతకీ నీ పేరెంటోయ్?" అని అడిగారు కణ్వ, మధ్యందిన మహర్షులు. 

"బారుచ్ స్పినోజా" అన్నాడు ఆ మధ్య ఉన్న శిష్యుడు. 
<div style="text-align: center"><img src="yagnavalkya/spinoza.webp" width="50%" alt="Baruch Spinoza"/></div>
