# గిఫ్టులు ఎలా ఇవ్వాలి?   

నాకు గిఫ్టులు ఇయ్యడం అసలు రాదు. నా మిత్రుల పుట్టినరోజులకి, సీక్రెట్ సాంటాకి గిఫ్టులు ఇయ్యాలంటే చాలా కంగారు పడతూ ఉంటాను. కొంత మంది మంచి మిత్రులు వాళ్ళే గిఫ్టు ఏమియ్యాలో నిర్ణయించేసి, నా వాటా డబ్బులు అడుగుతారు. అలాంటి మంచి వాళ్ళ వళ్ళనే నాకు ఇంకా మిత్రులు ఉన్నారని అనిపిస్తూ ఉంటది.

కానీ ప్రతి సారీ ఇలా ఒకరి మీద ఆధార పడే అవకాశం ఉండదు కదా! చాలా సార్లు నేనే అలోచించి గిఫ్టులు ఇయ్యాల్సిన సందర్భాలు వచ్చాయి. ప్రతి సారీ అగ్ని పరీక్షే. "ఏమియ్యాలి? ఏమియ్యాలి?" అని మిత్రులను చంపుకు తింటాను. వాళ్ళు చెప్పినవి నాకు నచ్చవు. రెండు మూడు సలహాలు ఇచ్చి వాళ్ళకి కూడా చిరాకొచ్చి నీ చావు నువ్వు చావు అని నన్ను వదిలేస్తారు. అంతర్జాలాన్ని అంతా శోధించి ఆఖరుకు ఎదో ఒక గిఫ్టును తీసుకుంటాను. ఈ మధ్య AI కూడా ఉపయోగ పడుతుంది.

కానీ ఇలా ఎప్పటికప్పుడు అలోచించి గిఫ్టు తీసుకోడం నాకు నచ్చట్లేదు. బెస్టు గిఫ్టు ఇలా తీసుకోలేను అనిపిస్తుంది. నాకున్న అతికి నేను దీనికి ఒక సిద్ధాంతం ఏర్పాటు చేసుకోవాలి. ఈ వ్యాసంలో అదే ప్రయత్నిస్తాను. మీకు కూడా పనికొస్తే ఆనందం.

## అసలు గిఫ్టు అంటే ఏంటి? దానిని ఎందుకు ఇవ్వాలి?

ఇలా వితండ వాదం చేసి కొన్ని సార్లు గిఫ్టులు ఇవ్వలేదు. అది కేవలం నేను గిఫ్టు కొనలేకపోవడాన్ని కప్పిపుచ్చుకోవడానికి అలా అన్నాను. ఇప్పుడు ఆ వాదం పక్కన పెడతాను. గిఫ్టు అంటే మనం స్వలాభం ఆశించకుండా ఇచ్చేది. మనం తిరిగి ఏమైనా ఆశిస్తే అది వ్యాపారం అయిపోతది. కాబట్టి ఏమి ఆశించకుండా అవతల వాళ్ళ ఆనందం కోసం, ఎదుగుదల కోసం ఇచ్చేది గిఫ్టు. ఈ నిర్వచనం చాలు. (తిరిగి మన పుట్టిన రోజుకు కూడా గిఫ్టులు ఆశించకూడదు!)

## ఇక్కడ రెండు సమస్యలున్నాయి.
<div style="text-align: center"><img src="https://encrypted-tbn0.gstatic.com/images?q=tbn:ANd9GcRII4GRmDITqz-CpzgpYBFyj50fsubE-JZTbA&s" width="70%"/></div>

మొదటి సమస్య: అవతల వాళ్ళకి ఏది ఆనందం ఇస్తుందో, వాళ్ళ ఎదుగుదలకు ఏది ఉపయోగ పడుతుందో మనం తెలుసుకోవడం. మీ మిత్రుల గురించి మీకు బాగా తెలిస్తే, ఈ సమస్య పెద్ద ఉండకపోవచ్చు. కానీ మీరు కూడా నాలా అతిగా ఆలోచించే వాళ్ళైతే, ఈ సమస్య పెద్దదైపోతుంది. మీ మిత్రుడికి ఏదయితే ఆనందం ఇస్తుందని అనుకుంటున్నారో, అది వాళ్ళ ఎదుగుదలకి ఉపయోగ పడదేమో అని ఆలోచిస్తాము. కేవలం ఉపయోగ పడేది ఇస్తే వాళ్ళకి నచ్చక అసలు వాడరేమో అని కూడా ఆలోచిస్తాము. ఈ ఆలోచన ఆపి నిర్ణయం తీసుకునేలేపు పుట్టిన రోజు అయిపోతుంది.  

రెండోవది: అసలు అది వాళ్ళ దగ్గర అప్పటికే ఉందో లేదో తెలుసుకోవడం. ఇది చాలా ముఖ్యం. ఒకసారి ఓ ఆఫీస్ మిత్రుడు నాకు ఒక పుస్తకం సీక్రెట్ సాంటాలో గిఫ్టుగా ఇచ్చాడు. ఇస్తూ ఇస్తూ, "I am sure you will like it" అని కూడా అన్నాడు. ఆశగా కవర్ చింపి చూసాను. అది నేను ఆ ముందు నెలే చదివి నా సోషల్ మీడియాలో కూడా రాశాను దాని గురించి. నాకు గిఫ్టు కొనే ముందు ఆ మాత్రం రీసెర్చ్ అయినా చెయ్యాలి కదా ఈ వెదవ మిత్రుడు? ఇలాంటి తప్పిదమే నేను కూడా చేస్తానేమో అని నేను కూడా భయపడుతూ ఉంటాను.

## మరేం చేద్దాం?
ముందు మనం ఒక క్లారిటీకి రావాలి. మిత్రుడికి గిఫ్టు నచ్చడం ప్రాధాన్యమా, ఎదుగుదలకు ఉపయోగపడడం ప్రాధాన్యమా? అనే ప్రశ్నకి సమాధానం రావాలి. నేను అయితే ఉపయోగపడడానికే ఎక్కువ ప్రాధాన్యం ఇస్తాను. దానితో సగానికి పైగా గిఫ్టుల ఆప్షన్స్ తగ్గిపోతాయి. మొన్న మా స్నేహితురాలి రెండేళ్ల కూతురి పుట్టినరోజుకి గిఫ్టు కొనే అప్పుడు అందరు బొమ్మలు, బట్టలు కొనమని సలహా ఇచ్చారు. చాలాసేపు దుకాణాల మీద, అంతర్జాలం మీద పడి తిరిగాను. ఏవి నచ్చలేదు నాకు. అవేవి పాప ఎదుగుదలకు ఉపయోగపడవు అనిపించింది. రెండేళ్ల పాప ఎదుగుదలకి ఉపయోగ పడాలి అంటే సీరియల్ ఇయ్యిరా అని నన్ను నేను తిట్టుకున్నాను కూడా. కానీ అది వాళ్ళమ్మ ఇస్తుంది కదా (రెండొవ సమస్య!) ఏదైనా సరే పాపకు ఉపయోగపడేదే ఇవ్వాలని నిశ్చయించుకుని బట్టలు, బొమ్మలు జోలికి వెళ్ళలేదిక. ఏది ఉపయోగకరం అని ఆలోచించడం మొదలు పెట్టాను. వాటిల్లో పాపకు నచ్చేది తీసుకోవడం తేలికనిపించింది.

ఏ గిఫ్టు ఉపయోగకరమో తేల్చుకోడం కూడా కాస్త తేలిక. మిత్రుల ఉద్యోగం, హాబీ, ఆశయాల బట్టి కొన్ని ఎంపికలు వేసుకోవచ్చు. అందులో మన బడ్జెట్లో ఉన్నవి, మిత్రులకి నచ్చేది తీసుకుంటే సరి. రెండేళ్ల పాపకి ఎలాంటి ఉద్యోగం, హాబీ, ఆశయం ఏంటిరా అంటారా. పాపకి అవ్విలేవు కానీ, ఈమధ్య పిల్లలు (నువ్వు కూడా!) ఫోన్లకి అతుక్కుని ఉంటున్నారు కదా. దానిని తగ్గించడానికి ఒక బిజిబోర్డు అనొక గిఫ్టు కనపడింది. దాని మీద స్విచ్చులు, LED లైట్లు, వైర్లు అలా పిల్లలని స్క్రీన్ లేకుండా బిజీగా ఉంచిద్దని అన్నారు. హాండ్-మైండ్ కోఆర్డినేషన్ కూడా పెరిగిద్ది అన్నారు. పైగా రంగురంగులుగా పిల్లలికి నచ్చేలానే ఉంది అనిపించింది. వెంటనే తీసేసుకున్నాను. చివరి సారి అడిగినప్పుడు పాప బానే వాడుతుంది అనింది వాళ్ళ అమ్మ. చూద్దాం మరి. 

## ఇప్పుడు మనం నేర్చుకున్నది అంతా వాడదాము
ఏ మిత్రుడి పుట్టిన రోజు లేదా? అవసరం లేదు. ఇప్పుడు మనం మనకోసమే గిఫ్టు కొనుక్కుందాము. చివరిగా మీకోసం మీరు గిఫ్టు ఎప్పుడు కొన్నారు? అవసరాలకు కొనుక్కోవడం కాదు. మీ ఎదుగుదలకు ఉపయోగపడేది, మీకు ఆనందాన్ని ఇచ్చేది ఇప్పుడు కొనుక్కోండి. నేను నాకోసం ఒక LED బుక్ లైట్ తీసుకున్నాను. నాకు పుస్తకాలు చదవడం ఇష్టం. ఎప్పుడైనా సాయంత్రం పార్కుల్లో నడుచుకుంటూ చదవాలిని  అనిపిస్తూ ఉండేది. కానీ పార్కుల్లో సరైన లైట్లు లేకపోతే కుదిరేది కాదు. ఇప్పుడు ఈ LED బుక్ లైట్ను నా పుస్తకానికి తగిలించుకోవచ్చు. బస్సులో రాత్రి ప్రయాణం అప్పుడు కూడా చదుకోవచ్చు. ఎక్కడపడితే అక్కడ చదుకోవచ్చు. 
<div style="text-align: center"><img src="how-to-gift/booklight.jpeg" width="40%"/></div>

**మీరు మీకోసం ఏమి గిఫ్టు కొనుకుంటున్నారు?**
