# వ్యాపారీకరణ గురించి కొన్ని ఆలోచనలు

కె. బాలగోపాల్ గారు రచించిన ["మనిషి మార్క్సిజం"](https://d-saikrishna.github.io/Essays/manishi-marxism.html) వ్యాసాలలో పెట్టుబడీదారి వ్యవస్థలో ఒక ప్రధానమైన లోపం వ్యాపారీకరణ అని రాసారు. అంటే పెట్టుబడీదారి వ్యవస్థ ప్రతి వస్తువును ఒక వ్యాపారానికి ముడి సరుకుగా మార్చేసిద్ధి అని వారి వాదన. వస్తువులేనే కాకుండా విలువలను కూడా వ్యాపార ముడిసరుకుగా మార్చేసిద్ధి అన్నారు. ఈ వ్యాపారీకరణ ఎందుకు మంచిది కాదో ఆ వ్యాసాలలో బాలగోపాల్ గారు రాయలేదు. ఆ వ్యాసాల ఉద్దేశం కూడా అది కాదు. ఈ వ్యాపారీకరణ మంచిది కాదు అనే పునాది మీదనుంచే ఆ వ్యాసాలు మొదలవుతాయి. ఈ పునాది ఎంత వరకు హేతుబద్ధమో అని నేను కొన్ని ప్రశ్నలు వేసుకున్నాను. వాటికి నాకు దొరికిన సమాధానాలే ఈ వ్యాసం.

## మొదటి ప్రశ్న: ఈ వ్యాపారీకరణతో సమస్య ఏంటి? ఎందుకు కొన్ని "వస్తువుల", లేదా విలువల, వ్యాపారీకరణను నేను తప్పుపడుతున్నాను?

ఈ ప్రశ్న గురించి ఆలోచించే అప్పుడు నాకు [కుక్క పిల్లలను రెంట్ మీద అమ్ముతున్నారు](https://www.mypet4rent.com/) అనే విషయం తెలిసింది. ఇది ఒకప్పుడు నేను డిస్టోపియా అనుకున్నాను. కానీ ఈరోజు జరుగుతుంది. దాని వలన చాలా ఉపయోగం ఉందని కస్టమర్లు అంటున్నారు. చాలా మందికి కుక్క పిల్లల్ని పెంచుకోవాలని, ముద్దాడాలని ఉంటది. కానీ రోజూ దాని అవసరాలు చేసుకోలేము కదా. అలాంటప్పుడు ఎంచక్కా రెంట్ లో కుక్క పిల్లను ఒక రోజుకో వారానికో తీసుకుని ఆడుకుని ఇచ్చేయచ్చు. వెయ్యకి పైగా కుక్క పిల్లలు ఉన్నాయంట వాళ్ళ దగ్గర. పశు వాత్సల్యం వచ్చినప్పుడల్లా ఒక్కో జాతి కుక్క పిల్లతో ఆడుకోవచ్చు.

అలానే రేపు చిన్న పిల్లలను కూడా ఇలా అమ్ముతున్నారు అనుకోండి. చంటి పిల్లల్తో ఆడుకుందాం అని బేబీ ఫీవర్ వచ్చిన వాళ్ళు రెంట్ లో పిల్లలను తీసుకుని, ఓ వారం ఆడుకుని, తిరిగి ఇచ్చేస్తారు. ఈ వ్యాపారీకరణ మనకి నచ్చుతుందా? లేదనే అనుకుంటున్నాను.

### కానీ ఎందుకు నచ్చడం లేదు? ఈ వ్యాపారీకరణ మనకు అలవాటు లేదనా? లేదా విలువలు ఏవైనా కోల్పోతున్నాం అనా?

అలవాటు వలనే మనకు వ్యాపారీకరణ ఇబ్బంది పెడ్తుంది అంటే అది అంత హేతుబద్దమైన ఇబ్బంది కాదనుకుంటున్నాను. ఒకప్పుడు హోటల్స్ 'తిండి అమ్ముకుంటున్నాయి' అని హేళనగా చూసేవారని ఎక్కడో చదివాను. 'అన్నం పరబ్రహ్మ స్వరూపం' అనీ, దాన్ని అమ్ముకోవడం తగదనీ, తిండిని వ్యాపారీకరణ చేయడం ఇబ్బంది పడ్డారట. కానీ ఈరోజు ఈ వ్యాపారీకరణకు మనం అలవాటు పడిపోయాం. అందుకే కేవలం అలవాటు వలన మన ఇబ్బందిని వ్యక్తం చేయడం హేతుబద్ధం కాదు. పరిస్థితులు, సాంకేతిక నైపుణ్యం బట్టి కొన్ని వస్తువులు మార్కెట్ ద్వారా పంపిణి అవ్వడం సహజం. దానిని పాపంలా చూసే బదులు సమస్యలు అర్థం చేసుకుని వెళ్లడం సబబు అనిపిస్తుంది.

విలువుల సంగతికి వద్దాము. మనిషి ఒక స్థిరమైన విలువల్లో పుట్టకపోయినా, మానవ సమాజం విలువులు ఏర్పరుచుకుంటుంది. ఈ విలువల్లో 'సత్యం', 'నిజాయితీ' లాంటివి హేతుబద్ధంగా ఉన్నా, అన్నీ అలా ఉండవు. 'అన్నం పరబ్రహ్మ స్వరూపం' లాంటివి అంత హేతుబద్ధంగా అనిపించకపోవచ్చు. కొన్ని విలువలయితే మూఢ నమ్మకాలుగా అనిపిస్తాయి.

ఈరోజు తిండి వ్యాపారీకరణతో మనకు పెద్ద ఇబ్బంది లేదు. ఒక హోటల్ పొరపాటున ఎక్కువ తిండి వండితే, దాన్ని దాచి తిండి లేని వాళ్లకు ఇయ్యడం కన్నా చెత్తలో వేయడం వలన తక్కువ నష్టం వస్తుంది అనే బిజినెస్ లాజిక్ ముందు 'అన్నం పరబ్రహ్మ స్వరూపం' విలువ ఓడిపోయింది. ఇలాంటి విలువలతో కూడా మనకు వ్యాపారీకరణతో ఉన్న ఇబ్బందిని వ్యక్తం చేయలేము ఈరోజు.

పోనీ హేతుబద్దమైన విలువలతో వ్యక్తం చేయొచ్చా? పిల్లల (కుక్క లేదా మనిషి) వ్యాపారీకరణ ఉదాహరణకే మల్లి వద్దాం. ఇల్లు రెంట్ కి ఇస్తే లేని ఇబ్బంది పిల్లలను రెంట్ కి ఇస్తే ఎందుకు? పిల్లల్లో ప్రాణం ఉందనా? అయితే ఇక్కడ వ్యాపారీకరణ వలన మనం కోల్పోతున్న విలువ: ప్రాణం, ఆ ప్రాణానికి కలిగే శారీరిక, మానసిక నొప్పి. ఈ విలువ హేతుబద్దమైనదే అనుకుంటున్నాను.

> నా మొదటి ప్రశ్నకు నేను చేరిన సమాధానం: వ్యాపారీకరణ వాళ్ళ హేతుబద్దమైన విలువలు ఏవైనా కోల్పోతున్నాము అనిపిస్తే, ఆ వ్యాపారీకరణ నాకు నచ్చడం లేదు.

[ "ఆలా అయితే మార్కెట్ లో చికెన్-మటన్ వ్యాపారీకరణ అవ్వలేదా? ప్రాణం-నొప్పి అన్న విలువ అక్కడ వర్తించదా? వర్తిస్తే ఆ వ్యాపారీకరణతో మనకి ఇబ్బంది ఉండాలి కదా?" వీగన్ ఉద్యమ వాదన ఇది. దీని గురించి మరొక వ్యాసంలో మాట్లాడుకుందాము. ]


## రెండొవ ప్రశ్న: వ్యాపారీకరణ వలన విలువల సందిగ్ధం వస్తే?

వ్యాపారీకరణ వళ్ళ స్పష్టంగా ఒక హేతుబద్దమైన విలువ కోల్పోతున్నాము అని తెలిస్తే, దాన్ని తిరస్కరించడం పెద్ద విషయం కాదు. ఆ మాత్రం తెలివి సమాజానికి ఉంది. సమాజం చాలా వరుకు అలాంటి స్పష్టమైన వ్యాపారీకరణను తిరస్కరించింది.

మన సమస్య ఏంటి అంటే వ్యాపారీకరణ వళ్ళ కొన్ని విలువలను కోల్పోయినా, అప్పుడప్పుడు కొన్ని విలువలు వెలుగులోకి వస్తాయి. ఉదాహరణకు 'ఇంటి పని' వ్యాపారీకరణ చూద్దాము. ఇంటి పని ముందులో మార్కెట్ లో దొరికే సరుకు కాదు. ఇంట్లో ఆడవాళ్లకు అంటగట్టిన పని. దీనికి వేళ కట్టలేదు. 'కట్టలేము' అని గొప్పగా కూడా అన్నాము - అది వేరే సంగతి.

కానీ ఇప్పుడు ఏ పట్టణంలో అయినా 'ఇంటి పని' ఒక కొనగలిన వస్తువు అయింది. వివిధ రకాలుగా మార్కెట్ లోకి వచ్చింది. కేవలం ఇల్లు తుడవడానికి ఒక రేటు, వంటకి ఒక రేటు. రోజూ అయితే ఒక రేటు, వారానికి మూడుసార్లు అయితే ఒక రేటు. ఒకరోజు పనామే రాకపోతే జీతం కట్టు. ఇంటి-పనికి యంత్రాలు, ఫోన్ లో ఆప్ లు. బాగా వ్యాపారీకరణ అయింది. ఈ వ్యాపారీకరణ వలన వేళ కట్టలేని 'ఇంటి పని'కి ఏంతో కొంత విలువ వచ్చింది. కాస్త గుర్తింపు వచ్చింది.

అలానే [సరోగసి కూడా ప్రెగ్నెన్సీలో ఉన్న శ్రమను గుర్తించి విలువను ఇచ్చింది కదా](https://caravanmagazine.in/reportage/cash-delivery) అని ఒక వాదన ఉంది. కానీ మనకు సరోగసి నచ్చలేదు. గవర్నమెంటు గర్భాన్ని అమ్ముకోడం నిషేధించింది. అమ్మతనం, శారీరిక సమగ్రత లాంటి విలువలు కోల్పోతామని వాదించింది. కానీ సరోగసిని సమర్ధించే వాళ్ళు స్త్రీలు స్వతంత్రంగా ఈ నిర్ణయం తీసుకుంటుంటే, ఆ స్వతంత్రతే (ఫ్రీ విల్) పెద్ద విలువ అని వాదిస్తారు. ఈ రెండు వాదనల్లోనూ హేతుబద్దమైన విలువలు ఉన్నాయి. సరోగసిలోకి చేరే పేద స్త్రీలకూ స్వంత్రత నిజంగా ఉందా అనే ప్రశ్న ఉన్నపటికీ, వాళ్ళున్న పరిస్థుతలకు, వాళ్లకు డబ్బు సంపాదించడానికి, పేదరికం నుంచి బయటికి రావడానికి సరోగసి వాళ్ళముందు ఉన్న ఒక అవకాశం. ఆ అవకాశం తీసుకోడం తప్పు అనగలమా? ఇలా సరోగసి వ్యాపారీకరణ మనలను విలువల సందిగ్ధంలో పడేసింది. వ్యభిచారం, [రక్తాన్ని అమ్ముకోవడం](https://www.bbc.com/news/business-30273994), [అవయవాలాను అమ్ముకోవడం](https://en.wikipedia.org/wiki/Kidney_trade_in_Iran) ఇలా ఎన్నో 'వస్తువుల' వ్యాపారీకరణలో ఈ సందిగ్ధత ఉంది.

ఇరువైపు ఉన్న విలువలు ముఖ్యమైనవే, హేతుబద్దమైనవే. స్వతంత్రంగా (ఏ పరిస్థుతుల ప్రభావం వల్లనైనా) తమ గర్భాన్ని, రక్తాన్ని, అవయవాలను అమ్ముకుంటున్నారు అంటే ఆ వ్యాపారాన్ని నిషేదించినా దొంగ చాటుగా అవుతూనే ఉండడం వింటూనే ఉన్నాము. ఆ వ్యాపారం నచ్చడం లేదు అంటే స్వతంత్రంగా తమ గర్భాన్ని, రక్తాన్ని, అవయవాలను అమ్ముకునే పరిస్థితి లేకుండా చేయాలి. అది కష్టమైన పని. దానికోసం ఈ వ్యాపారీకరణ వళ్ళ విలువలు కోల్పోతున్నాము అని బాధ పడే మనము కూడా కొంత బాధ్యత తీసుకోవాలి. లేదంటే మరో వైపు ఉన్న విలువలు కోల్పోతాము. వ్యాపారీకరణ వళ్ళ విలువలు కోల్పోతున్నాము అని మొదలయిన చర్చ విలువలు కోల్పోడంతోనే ముగియడం సరైనది కాదు కదా!

> రెండొవ ప్రశ్నకు సమాధానం: విలువల్లో సందిగ్ధం వస్తే, ఆ విలువలను సమతుల్యం చేసుకోగలగాలి. ఒక విలువ నియంతృత్వం వలన వ్యాపారీకరణ వలన ఏదైతే సమస్య అనుకుంటున్నామో అక్కడే ఆగుతున్నాము.


## చివరిగా...
వ్యాపారీకరణ మంచిది కాదు అనే పునాది ఎంతవరకు హేతుబద్దమైనది? అనే ప్రశ్న దగ్గర ఈ వ్యాసం మొదలు పెట్టాను. "వ్యాపారీకరణ మంచిది కాదు" అనే పిడివాదం కాదు బాలగోపాల్ గారు చేసింది అని అనుకుంటున్నాను. ఆయన వ్యాసంలో నాకు పబాగా నచ్చిన వాక్యం: **“పెట్టుబడిదారీ వ్యవస్థతో సరిపెట్టుకోడం అంటే మనుషుల మధ్య ‘ఉపయోగం' తప్ప వేరే విలువలేవీ లేని జీవితంతో సరిపెట్టుకోవడమే”**. వ్యాపారీకరణ వళ్ళ విలువులన్నీ కోల్పోయి కేవలం ‘ఉపయోగం' మిగిలితే అది మంచిది కాదు అనేది హేతుబద్దమైన వాదనే. కానీ వేరే విలువలు వెలుగులోకి వచ్చే అవకాశం కూడా ఉంది అని చూసాము. అవి కొన్ని విలువలకు వ్యతిరేకంగా కూడా ఉండచ్చు అని చూసాము. అలాంటప్పుడు కష్టమైనా సరే ఈ విలువలను సమతుల్యం చేసుకుంటూ ముందుకు వెళ్ళాలి. సులభమైన నియంతృత్వ దారి ఎంచుకోకుండా, ఈ సమతుల్యం ఏర్పాటు చేసే ఓర్పు, చైతన్యం, బాధ్యత మనలో ఉందా?

